---
title: 1.holdets fight i 2.division.
date: 2019-01-01
author: admin
tags:
  - holdturneringen
  - nyhedsarkiv
---

Skak er et svært spil, selv for meget rutinerede spillere. 1.holdet har en gennemsnitlig alder på 60 år, selv med juniortalentet Andreas Skovgaard på holdet, så erfaring har vi i metermål. Heldigvis viser vi gammelkloge skakspillere, at vi stadig kan spille skak på et temmelig højt niveau.

1.holdet spiller i en meget jævnbyrdig division, hvor alle hold indtil nu har mellem 2 og 4 matchpoint. Selv har vi 2 matchpoint, men vores holdscore er 12½ p. af 24 mulige, hvilket rækker til en øjeblikkelig 3.plads. Der er nu kun 2 point fra 3. pladsen til en nedrykning, og sølle 1.point op til en delt 1.plads. Det bliver spændende at se om holdet er ”still going strong” eller vil tabe pusten i fortsættelsen.

I første runde tabte 1.holdet 3½-4½ til det vel stærkest hold Seksløberen nogensinde har stillet med. Selv fik jeg spillet mig ud af banen med en grufuld åbning og det så virkelig sort før han så også fik fumlet, så kom med igen og fik en halv. Henrik Winter og Andreas reddede os fra en ordentlig øretæve ved at vinde deres partier.

Måden Andreas vandt et tårnslutspil på var virkelig seværdig. Andreas har tårn og 2 farlige forbundne fribønder mod modstanderens tårn og 3 forbundne fribønder og kapløbet synes bedst for hans modstander. I den kritiske stilling ofrer Andreas til min og andres overraskelse sit tårn på 7 række, så han i næste træk kan få skubbet en bonde frem, så de begge står på 6 række og en af dem senere vil blive dronning. Helt fantastisk set, så selvom hans modstander efter at have taget tårnet, havde et gevinsttræk måske 8 træk senere, var tiden så fremskreden at det ikke blev fundet. Stolpe ind for os og vores stærke junior.

I næste runde fik vi en dejlig sejr på 5½-2½ over Allerød. Glæden var højest hos Niels Hirtsgaard, Jesper Musaeus samt Thore og Andreas, som vandt deres opgør. Jeg kan ikke sige noget dårligt om den match, det kunne sikkert være mindre stor, men sejren var sikker.

Når nu 1.holdet var kommet godt i gang, kunne man håbe det fortsatte med at vinde, men mod Øbro 2 i 3. runde fik vi et knebent 3½-4½ nederlag. Man kan sige om den match, at det var fortjent, selvom ratingtal sagde at det skulle være os, som skulle gå fra bordene med en 4½-3½ sejr. Flere på holdet var mere i problemer end de var ved at vinde. Både Bent Vestergård og Jesper måtte kæmpe længe med stillinger der var kritiske. Erfaring og fight reddede dem begge en remis. Andreas havde et godt slutspil, som han desværre tabte, og Brian Jørgensen fik fjumret en bonde væk, som Ellen Fredericia omsatte til en sejr. Stolpe ud i de partier. Heldigvis var Henrik Winter igen flyvende og sejrede sikkert, hvilket gør ham til holdets topscorer med 2½ efter 3.runder.

Næste holdkamp er mod Odysseus, som ligesom os har en lille plusscore. Vi har revanche til gode fra sidste års 5-3 nederlag, men da var det på deres hjemmebane. Jeg håber selvfølgelig at vi får en tiltrængt revanche søndag d. 13-01 2019, men det bliver kun med stor fight og vilje at det sker.

Man kan indtil da grunde over denne ytring, som jeg husker den, fra den gamle kæmpe Bjørn Brinck-Clausen. Han skrev i skakbladet omtrent sådan: ”Denne variant at fransk kunne jeg engang udenad, og den er ikke særlig god for sort, men nu er det svært at spille bare et par træk efter hukommelsen, så spillet er blevet helt nyt for mig!”. Bjørn vandt partiet alligevel.

Denne sjove og rigtige bemærkning fra Brinck-Clausen, gør at jeg og andre mindre talentfulde skakspillere kan sidde skulder ved skulder til holdskak, med Hvenekilde og andre, der tidligere var blandt de bedste i Danmark.

God jul og godt nytår-) / Thore Nyboe Jensen
