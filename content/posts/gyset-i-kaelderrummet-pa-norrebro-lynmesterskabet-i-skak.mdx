---
title: "Gyset i kælderrummet på Nørrebro! (lynmesterskabet i skak)"
author: "admin"
date: "2015-08-25"
tags: 
  - "seneste-nyt"
---

I går (24. aug) afholdte klubben lynmesterskabet i skak. 15 slemme gadedrenge smurte ærmerne op og var klar til de mange drabelige slåskampe. Da klubbens økonomiboss, Finn Bonnez, så de mange veltrænende overarme, listede Finn sig ud af dødskarusellen og meldte sig frivilligt til at føre logbog over skakdrab i stedet for. En meget sund afveksling i forhold til at tælle firmaets pengesedler og bundte dem sammen med en lyserød elastik - man tænker automatisk en smule dybere over skaklivet når man har med denne slags makabre regnskab at gøre og stå på sidelinjen og overvære diverse uhyrligheder. En stor kraftig klapsalve til kloge Finn Bonnez for at være turneringsleder!

De 14 andre badboys, blev tvunget til at nedbryde hinanden, fysisk og mentalt i de næste tre timer, i en alle-mod-alle. Spændingen om lynmesterskabet har nok aldrig været større før. Sådan cirka ved runde 10 var der endnu fire mulige kandidater til at blive årets lynhaj: Anders Vælds, Jesper Musaeus, Henrik E. Bruun og Michael R. W. Olsen er de giftige navne du med sikkerhed skal frygte i fremtidige lynskak arrangementer. Helt fremme i skoene var Thomas Schou-Moldt også, men han er medlem af Øbro og kunne derfor naturligvis ikke vinde klubbens lynmesterskab, men toget Thomas stemplede derud af med højhastighed og Thomas var fastlåst i tankesættet om at vinde førstepladsen som altid. Det er den helt rigtige mentalitet og ikke helt uden grund til at han er landsholdstræner for de dygtige skakspillende kvinder og den indstilling smitter heldigvis ofte positivt af på tabelresultat. Anders Vælds og Henrik E. Bruun rendte ind i nogle sure nederlag og pludselig var de ude af konkurrencen om lyntitlen. Michael R. W. Olsen vandt sin sidste runde og fik 11 af 13 point! Jesper Musaeus var på 10 point og havde en god stilling mod Anders Vælds og det så ud til at Jespers Kongeangreb kunne bringe ham op på ligestilling og en spændende minimatch skulle afgøre hvem der var bedst til at håndtere nerverne i sådan en gyser finale. Det skete ikke. Jesper Musaeus satte en dyrebar brik i slag og Anders Vælds hjalp Michael R. W. Olsen med at blive klubbens nye lynskakmester.

Thomas Schou-Moldt og Michael R. W. Olsen endte begge på 11 point og delte førstepladsen. Henrik E. Bruun var stolt over at banke begge de to vindere ( og den nye lynkonge ) og Anders Vælds slog både Thomas og Henrik - så der var meget stor jævnbyrdighed i toppen. I ratinggruppen vandt Kim S. Andersen (igen igen) med 8½ point og Anders Bering er efterhånden ved at få banket rusten af sig efter en del års fravær i det suspekte skakmiljø og nuppede stille og roligt andenpladsen med 6½ point. / Michael R. Olsen (ny og forsvarende klubmester i lyn) Se billeder med vinderne og resultattavlen på vores [Facebook side](https://www.facebook.com/NorrebroSkakklub/posts/1178069918885648)
