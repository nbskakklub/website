---
title: "Nyhedsarkiv2005"
slug: "nyhedsarkiv2005"
author: "kimsecher"
date: "2012-12-05"
tags: 
  - "nyhedsarkiv"
---

## God Jul (21.12.05)

Traditionen tro fejrede AS04 julen med Glögg, æbleskiver og skakopgaver. Rigtigt mange medlemmer var mødt frem på denne sidste klubaften i år. God jul og godt nytår til alle og husk at tilmelding til klubmesterskabet skal ske inden 2. januar 2006.

## Per Auchenberg Mindeturnering slut (07.12.05)

Jakob Kjær Jensen vandt med maksimale 5 af 5. I gruppe 3 vandt Michael Mikkelsen også med maksimum 5 point.

## Efterår EMT (12.10.05)

Efterårsturneringen er næsten slut. Ratingpræmierne går til Janus og Per, mens tre mand i øjeblikket deler førstepladsen. Afhængig af udfaldet i hængepartiet mellen Jonel og Bjarne, vil sejren gå til Jonel eller blive delt mellem 4 spillere.

## Dødsfald (08.10.05)

Nils Specht Nilsson, en af klubbens store profiler, er d. 16 september efter kort tids sygdom gået bort. Nilsson var igennem mange år førsteholdsspiller for klubben og desuden turneringsaktiv ved især DM og Copenhagen Open, som han deltog i for sidste gang i 2004. Nilsson var også fast deltager ved klubbens lyn GP aftener, men i det seneste år så vi ham desværre mere og mere sjældent. Nilsson vil blive savnet! Æret være hans minde

## Links! (02.10.05)

Links siden er opdateret med rettelser og nye spændende sites.

## Nørrebro Open (20.09.05)

Mads Keinicke blev Nørrebromester i hurtigskak. På en delt andenplads Anders Bering og Børge Nielsen. Ratingpræmien delte de to gange Erik: Møllmann og Hedegård.

## Slutspil (12.09.05)

To torsdage i oktober vil der være undervisning i slutspil. Alle er velkomne uanset ratingtal!

## AS04 til stede på Nørrebrofestivalen (11.09.05)

Nørrebrofestivalen blev i år afholdt på Blågårds Plads fra fredag d. 9 til og med søndag d. 11 september. Klubben var til stede både lørdag og søndag, hvor vi meget passende blev tildelt en stand i det persiske telt. Mellem 50 og 100 skakinteressede kiggede forbi de to dage - alt fra nybegyndere til klubspillere fra vores egen og andre klubber, og der blev tid til både partier, opgaveløsning og generel skak-snak.

Formålet med arrangementet var at skabe opmærksomhed omkring skakken generelt og klubben specielt. Vi håber, at arrangementet vil resultere i nogle nye ansigter i klubben - først og fremmest til undervisningen for nybegyndere  15., 22. og 29. september, men også til Nørrebro Open førstkommende lørdag d. 17. september!

## Hurtigskak slut (21.06.05)

Ratingfavoritten Thomas Vils Pedersen vandt hurtigturneringen. Michael Mikkelsen og Eugen Laukamp delte førstepræmien i ratinggruppen.

## Forårs EMT (02.06.05)

Thore og Jesper delte førstepladsen i gruppe 1 med 5/7. Jesper havde ellers ført gruppen hele vejen, men tabte i sidste runde og ratingfavoritten Thore nåede op. I gruppe 2 var Michael suveræn og vandt med 6/7.

## Generalforsamlingen (30.04.05)

Efter mange års tro tjeneste takkede Jens Henrichsen af som kasserer. Han afløses af Mads Keinicke. Thore Jensen blev valgt som nyt bestyrelsesmedlem. Desuden vedtog generalforsamlingen at alle turneringer (også hurtig og lyn) fremover afvikles røgfrit.

## Holdturneringen (11.04.05)

Førsteholdet tabte omkampen om at blive i 1. division med 3½-4½ og rykker derfor ned i 2. division.

## Holdturneringen (03.04.05)

Førsteholdet blev nr. 7 og skal ud i omkamp med Skolerne 2 om retten til at blive i 1. division. Andetholdet blev ret sikkert nr. 2 i 1. række, men Seksløberen vandt og rykker på i mesterrækken. Tredieholdet kæmpede flot men rykker ned i 2. række.

## Vinterturneringen (03.04.05)

Steffen Slumstrup Nielsen blev ny klubmester med 6½ af 8. Samtidig blev Steffen topscorer på førsteholdet med maximum 7 af 7!. De øvrige gruppevindere i vinterturneringen blev Jonas Raunkjær, Aage Christensen og Bo Petersson.

## Dødsfald (06.03.05)

Per Auchenberg, en af klubbens største profiler, er i en alt for tidlig alder gået bort. \[mindeord\]

## GM Sune Berg Hansen (22.02.05)

Omkring en fjerdel af klubbens medlemmer hørte Sunes intressante og underholdende foredrag. I den efterfølgende simultan på 15 brætter lykkedes det endda seks spillere at tage et halvt point fra stormesteren. De seks var Dennis, Thore, Woge, Steffen, Michael og Anders.

## GM Sune Berg Hansen i AS04 (20.02.05)

I morgen mandag d. 21. kl 19.00 vil AS04 have den fornøjelse at byde velkommen til foredrag og simultanparti ved danmarksmesteren fra 2002, stormester Sune Berg Hansen. Sune, der som de fleste nok ved fungerer som redaktør for Politikens skakspalte, er kendt som en underholdende foredragsholder, vil starte med et foredrag kl. 19.00 som vil ca. en time. Derefter vil der blive afholdt en simultan med deltagelse af de af klubbens medlemmer, der måtte have lyst til at prøve lykken.

## Klubmesterskabet i hurtigskak (02.02.05)

blev afviklet i lørdags med 9 deltagere. Anders Bering blev klubmester med 5½ af 7 mulige. Der måtte tages buchholz-korrektion i anvendelse for at finde vinderen, idet nytilkomne Steffen scorede ligedan.

## Klubmesterskabet i hurtigskak (26.01.05)

Klubbens 101 års fødselsdag er jo d. 31. januar, og som sædvanligt afholder vi klubmesterskabet i hurtigskak så tæt på denne dato som muligt. Det er i år lørdag den 29. januar. Huset åbner kl 10 og vi starter 10.30. Vi spiller 7 runder hurtigskak efter schweitzer-systemet. Efter 3. runde er der gratis frokost + 1 øl/vand pr. spiller. Indskud: 30 kr som går til præmier (også ratingpræmier). Der er ingen rygning i spillelokalet.
