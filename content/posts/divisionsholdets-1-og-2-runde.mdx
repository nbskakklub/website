---
title: "Divisionsholdets 1. og 2. runde"
slug: "divisionsholdets-1-og-2-runde"
author: "admin"
date: "2019-12-07"
tags: 
  - "seneste-nyt"
---

Runde 1  
Langt væk hjemmefra med overnatning på 2 forskellige hoteller i Rønne. Hotel Posthuzet var virkelig godt, og også den tilhørende morgenbuffe. Det andet hotel, hvor 6 på holdet skulle overnatte var mindre godt og især Hirtsgaard og Henrik Winter fik larm fra gågaden om natten. Til gængæld blev dette ”hotels” slyngelstue for første gang brugt til stormesterskak. Gode åbningsforberedelser blev leveret primært af Niels Hirtsgaard og Peter Wieth, mens Hvenekilde diskede op med finurlige opgaver, når han fik mulighed for det…  
  
Næste dag klokken 11 startede kampen mod Bornholm, der heldigvis ikke mødte op i stærkeste opstilling. Tre stærke spillere med Jens Kristiansen i spidsen var erstattet med mere overkommelige reserver. Faktisk var vi 4,7-3,3 favoritter, men vi var bestemt tilfredse med det uafgjorte resultat da røgen lettede fra brætterne.  
  
Ved stillingen 3-3 formåede både Hvenekilde og Michael at holde slutspil, hvor de begge havde en springer mod løber og en bonde for lidt. Imponerende flot at de begge slap helskindede fra det. Vi må håbe vi igen får skakguden Caïssa på vores side til vores næste match mod netop Caïssa. Caïssa styrer direkte mod 1.pladsen med spillere der næsten alle har mere end 2100 i rating, og de fik startet overbevisende med en komfortabel 7-1 sejr mod BMS 2, som har cirka samme styrke som os. Det bliver vel lidt som at møde Rusland i næste runde, hvor man ikke tror der er nogen chance, men hov Danmark klarede jo sensationelt uafgjort 2-2 ved hold-EM i år. En vaskeægte overraskelse.

Foruden nogle ”pligtsejre” til Jesper og undertegnet på Bornholm, var Peter Wieth tæt ved også at få en sejr. Peter spillede et godt parti med sort, hvor han vandt en kvalitet mod Rune Andersen. Rune Andersen havde dog et generende stærkt løberpar og der manglede angrebsmål for Peters ekstra tårn i stillingen. Det mundede ud et uligefarvet løberslutspil, hvor en fribonde mere til vor mand var tæt på at afgøre kampen, men det blev remis. Finn fik en sikker remis mod GM Axel Ståhlbergs barnebarn David Ståhlberg , som ikke helt har sin bedstefars styrke. De herrer Niels Hirtsgaard og Henrik Winter, som blev generet af gadestøj om natten, spillede ikke op til deres bedste, og vi mente alle at det var det pokkers Hotel B4U Bed and Breakfast i gågaden, der bærer ansvaret for det. På færgen til Ystad fik vi i to grupper set på højdepunkter fra holdkampen. Tiden hjem gik godt og hurtigt når man diskuterer med sine skak-kammerater.

Runde 2  
Søndag den 17. november var vi på en mere overkommelig udebane i Bagsværd, hvor Caïssa har til huse. Det blev ikke en holdkamp vi ikke vil huske længe, da det blev et klart 6-2 nederlag. Da jeg så mig rundt efter min obligatoriske tidnød ved træk 40 stod det 1-1. Stillingerne var desværre ikke særlig lovende for vores folk og det endte desværre med at kun Allan Boldt og jeg var de heldige vindere denne søndag, mens de holdkammerater, der mødte 2100+ folk ikke fik noget med hjem. Flere mente at Hvenekilde stod godt men sådan så hans modstander Christopher Pedersen ikke på det senere, da han ville spille videre efter Hvenekildes remistilbud.  
  
Jeg havde selv rigeligt at gøre med mine egne unoder og min modstander Per Stenstrup. Mit parti udviklede sig bestemt min vej i starten, men min modstander (og jeg selv) formåede at vende det om. Hans inaktive dronning fik alligevel plads nær min konge så det nemt kunne blive evig skak, hvis jeg blev tilbage på de to bagerste rækker. Jeg smed mere af min konges sikkerhed væk ved af gå fremad i stedet. Dronningerne blev byttet af på en gunstig måde for min modstander, men mærkeligt nok glemte han at tage sig en fribonde ved bare at tage min bundne bonde. Efter mange gensidige fejl, men også periodevis god slutspilsteknik fra begge, fik jeg akkurat hevet en sejr hjem.

Allan Boldt sagde efterfølgende med et godt skjult smil på læben at jeg jo havde en lille fordel og noget tryk hele vejen gennem partiet. Jeg sagde som sandt var, at min kontrol med partiet forduftede på et tidspunkt. Det tidspunkt kom da jeg havde mine to løbere rettet mod hans kongestilling + fri adgang med dronning og et tårn på tredje række. Der måtte være en vej til hans konge eller en totalt vundet stilling. Per Stenstrup havde lige spillet frækt (men sikkert dårligt) Sd7-b6, så bare en løber på e7 var i nærheden af kongen på g8. Jeg fandt ikke de 3-4 afgørende træk, som en 2100+ spiller ville finde, men slog ret vildt bare en bonde med Lxh7+ og fik lidt senere en springer for det i tummulten. Man er vel en amatør ;-)  
  
Ærgerligt at holdet ikke formåede at få point på de seks første borde, men her var vi alvorligt overmatchede og havde bare fra 0,3 til 0,37 i forventet score. En glæde i øv-kampen var, at Allan Boldt fik sin debut på 1.holdet og sørme også formåede at snyde sin modstander.  
Vi håber på bedre spil og mere overkommelige modstandere i fortsættelsen af Divisionsturneringen. De på papiret to stærkeste hold har vi overstået med i alt 6 point, så må vi senere ikke dumme os mod de hold, vi gerne vil se under os i slutstillingen.  
  
I runde 3, som er den sidste runde i dette år, får vi besøg af BMS 2. BMS har fået en uheldig start med 1-7 mod Caïssa og senest et 3-5 nederlag mod Øbro 2. De vil garanteret gerne rette op på den start med en sejr over os.

/ Thore
