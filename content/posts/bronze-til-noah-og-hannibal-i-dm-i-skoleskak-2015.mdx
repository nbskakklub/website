---
title: "Bronze til Noah og Hannibal i DM i Skoleskak 2015"
slug: "bronze-til-noah-og-hannibal-i-dm-i-skoleskak-2015"
author: "admin"
date: "2015-11-29"
tags: 
  - "juniornyt"
---

I weekenden 27.-29. november 2015 afholdtes ’DM i Skoleskak på Den frie Lærerskole i Ollerup på Sydfyn.

Nørrebro Skakklub var flot repræsenteret af en delegation på 7 juniorer, som havde kvalificeret sig fra kredsmesterskabet.

I den yngste gruppe (Gruppe F) fik Noah Wahlgreen en imponerende 3. plads med 6½ p af 8. Det er virkelig flot gået i den store gruppe på 35 børn. Noah var i øvrigt ualmindelig uheldig, da han trak det korteste strå i korrektionsberegningen. Således gik 1. og 2. pladsen i gruppen til hhv. Albert Mechlenburg Møller (Frem Skoleskak) og Karl Emil Elmer Nielsen Refs (Amager) med samme point-høst Foruden bronze-medaljen kan Noah dog prale med at han om fredagen blev Danmarksmester i lyn for sin gruppe.

I Gruppe E havde vi "sendt" Hannibal Valeur Jaques og Lukas Iskos. Med 6 p fik Hannibal en flot 3. plads efter en imponerende slutspurt. Måske han havde regnet med mere efter sit flotte danmarksmesterskab. Men vi trænere er alligevel meget stolte. Stort tillykke! Lukas spillede også en virkelig flot turnering og endte på en fornem 12. plads med 4½ point i den 48-mand store gruppe. Måske der er håb for Lukas om en top-placering næste år når halvdelen er gruppen rykker op i næste gruppe...

I D-gruppen fik vi ligeledes nogle fornemme placeringer. Bedste resultat gik til Kishichiro Kræmmer med 5½ p og en samlet 5. plads. "Kishi" slog vores Andreas Skovgaard i sidste runde, hvorved Andreas måtte takke sig med en 7. plads, mens brormand Emil Skovgaard fik en flot 8. plads, ligeledes med 5 point. Der er således ikke langt mellem vores bedste juniorer, når alle tilsyneladende kan slå alle på en god dag. Emil vandt i øvrigt mod Kishi i en af de tidligere runder. Ærgerligt for Andreas at han gik glip af en medalje, men han kan dog bl.a. se tilbage på en flot remis mod selveste Filip Boe Olsen fra Nordre Skakklub med 2141 i rating.

I den store Gruppe C med 37 deltagere fik Sanshiro Kræmmer 4½ point og en fin 14. plads. På vejen slog han ikke mindst Thomas Sønderggard Thybo fra Skive Skakklub med hele 1854 i rating! Imponerende... Det bliver virkelig spændende at se om det kan blive til mere næste år i C-gruppen for Sanshiro.

Resultaterne fra turneringen kan hentes her: [http://skoleskak.dk/nyheder/laeringsfestival-2015](http://skoleskak.dk/nyheder/laeringsfestival-2015) De flotte billieder fra turneringen kan findes på [https://www.facebook.com/skoleskak](https://www.facebook.com/skoleskak)

![HannibalBronzeDMskoleskak](/images/HannibalDMskoleskak-1024x683.jpg)

![NoahBronzeDMSkoleskak](/images/NoahDMSkoleskak-1024x683.jpg)

/ De stolte juniortrænere...
