---
title: Thore ny og fortjent klubmester i AS04/Nørrebro!
date: 2013-03-15
author: admin
tags:
  - nyhedsarkiv
---

Thore gik hele vejen i vores nyligt afsluttede klubmesterskab i AS04 og KS. Han førte så godt som hele vejen, kun efter næstsidste runde droppede han taktisk ned på andenpladsen for med sejr over (Trickie) Dick Sørensen at tage førstepræmien og altså klubmesterskabet 2013. Thore gik gennem turneringen med 7 sejre og 2 nederlag, et mod Lars Orio( Frb.) og et mod Thomas Kirknel. Det filosofiske spørgsmål er herefter om vi skal kalde Thore den sidste mester i AS04, eller den første i Nørrebro Skakklub. Jeg tror nok at Thore tænker på det som den sidste mester i AS04, men da vi udnævnte Michael Olsen til klubmester 2012, virker det rigtigt at sige, at mesteren 2013 bliver den førte mester i Nørrebro Skakklub. På den anden side blev dette mesterskab konciperet før der var noget der hed Nørrebro Skakklub - kan man ændre titlen i vadestedet?

Thomas snublede i sidste runde mod Anders Vælds, så favoritten måtte nøjes med den sekundære præmie i hovedgruppen og 6½ point. John Holm havde en formkrise i midten af turneringen og tabte vigtige point, men han kom godt igen og tog tredje pladsen på korrektion over Anders (begge 6 point).

I første ratinggruppe blev Michael Mikkelsen en udelt vinder med 5½ point. Han havde en usikker start på turneringen, men spillede de sidste runder i flot stil. Jacob Printzlau var heldig at hans korrektion var bedre end de tre andre runner ups; Frode Greisen (det eneste medlem af KS til at tage titlen?), Jørgen Holmstrøm og Kim Andersen, som alle havde en bedre præstationsrating.

I anden ratinggruppe var Morten Bengtson suveræn og slog en proper næve undervejs og fik 5 point hvor man ikke troede det muligt. Lad os håbe at han vender tilbage til Nørrebro for at spille om nogle af de godt 100 ratingpoint han tog her. Det skal også nævnes at Jens Amstrup og Alexander Ulrich gjorde det godt og fik solide point ind på kontoen.

Alt i alt en god turnering, som dog var noget af et maraton og altså overlevede to af de ældste klubber i Købehavn. Seksløberen havde to medlemmer som spillede med, og nu har de tilmeldt seks medlemmer til vores hurtigmesterskab, så de må være glade for forholdene hernede.
