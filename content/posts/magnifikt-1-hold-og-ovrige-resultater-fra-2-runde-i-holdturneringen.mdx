---
title: "Magnifikt 1. hold og øvrige resultater fra 2. runde i holdturneringen"
author: "admin"
date: "2015-11-27"
tags: 
  - "nyhedsarkiv"
  - "holdturneringen"
---

Så kom gennembruddet for 1.holdets trængsler i Mesterrækken gennem de sidste år. Endelig hul igennem til de højere magter for det hold der har slidt og slæbt for igen at blive et divisionshold.

Sidste år led vi et forsmædeligt nederlag på 2½-5½ til Valby og oprykningen gik overraskende til Herlev siden hen. I år fik Valby bare 2. point og holdlederen kan nu skimte en oprykning for sine oldboys drenge.

Jeg vurderer at kun Odysseus, der overraskende vandt hele 6-2 over Brønshøj i denne runde, kan sætte en kæp i hjulet for den oprykning vi står så godt til.

3-0 i toppen ved Hvenekilde, Peter Wieth og Vestergaard lagde grunden for den store sejr i Valby, og tak for kaffe hvor var det rart at slå det hold, der slukkede vores oprykningsdrømme sidste år.

Casper Olsen på bræt. 4 var også på vej til sin anden sejr i årets holdturnering, men overvurderede måske alligevel sin stilling til sidst og måtte desværre ned. Op på hesten igen, som man siger. Hvis Casper vil delagtiggøre andre (læs klubbladets læsere) om hans fantastiske finish mod Olav Kallenback i 1. runde er det en passende måde at vise, hvad han kan når han er bedst! Både jeg og Olav fandt ikke de flotte ”turn the table moves”, som Casper mesterligt spillede, så det er guf for øjet hvis Casper vil.

På bræt 7. kom Paul Bridgwater som hvid i Fransk på glatis i bondesnapper varianten, hvor dronningen slår g7-bonden. Heldigvis var han cool nok til at tage trækgentagelse, da det bød sig.

På bræt 6. var Thomas i gang med at vinde stort og flot, da han havde en kvalitet mere uden den mindste kompensation til hans modstander. Desværre ville Thomas alligevel give sin modstander 3 fribønder for et kongeangreb der ikke virkede. Mindre godt - til ganske forfærdelig ide. Partiets slutning var ikke for sarte holdkammerater! I et ret enkelt tårnslutspil, men i gensidig tidnød gav hans modstander ham de 3 (sammenhængende) fribønder tilbage uden endda at tage den sidste bonde fra Thomas. Ingen havde fortjent at vinde det parti, så det blev remis.

Jens Henrichsen (bræt 5) og Thore Jensen (bræt 8) vandt de sidste 2 kampe.

De sejre vi fik, var selvfølgelig velfortjente (host-host). Vinderne har altid ret siges det, og holdet kan med optimisme se frem til den sidste kamp før jul. Det bliver hjemme mod Lyngby mandag d. 07.12. / Thore

Michael R. Olsen har derudover givet følgende beretning fra Nørrebros 4. hold i 2. runde på vores Facebook-side.

HOLDKAMPE RESULTATER FRA DENNE UGE. I denne uge har alle klubbens fire hold spillet den anden runde i holdskakturneringen. Den tredje runde bliver spillet om to uger og det er samtidige årets sidste holdkamp spilledato. I mesterrækken er Nørrebro 1 helt suveræne. De vandt 6-2 mod Valby 1 og nu har vores drømmehold scoret 13 ud af 16 point. Nørrebro 2 er også med i mesterrækken som bekendt. De fik jo bøllebank af vores hårde drenge. I går spillede Nørrebro 2 mod BMS 3 det resultat blev 4½-3½ - en meget vigtigt match sejrer og andet holdet spillede sådan cirka et helt point over forventede scorer. Nørrebro 3 vs Frederiksberg i 1.række i gruppe 1. Det blev til et kedeligt nederlag på 3-5 snøft og det snakker vi ikke mere om. Nørrebro 4 spillede mod Herlev 2. Det foregår i 2.række 1.gruppe. 2-6 blev dette resultat og selvom at det lyder som en kæmpe røvfuld, så er der ingen grund til at gå i panik, for det var det resultat som matematikken havde spået kampen til at blive. --------------------------------------- DATOER FOR TREDJE RUNDE. 7. december: Nørrebro 1 vs LVS 1 Øbro 3 vs Nørrebro 3 9. december: LVS 2 vs Nørrebro 4 10. december: Odysseus 2 vs Nørrebro 2 Ha' en ordenlig weekend. / Michael R. Olsen
