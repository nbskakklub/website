---
title: "Kronborg Turnering 2017"
author: "admin"
date: "2017-07-06"
tags: 
  - "nyhedsarkiv"
  - "seneste-nyt"
---

Jeg har i det sidste år spillet mindre godt skak og var opsat på at vinde noget rating tilbage i Kronborg Turneringen. For 2 år siden var jeg også med i denne turnering, hvor det var et betydeligt hårdere selskab jeg deltog i. De tre første dengang var: 1. Mladen Gajic, Sverige (elo:2267) 2.  Mikkel Manosri Jacobsen (elo:2262) og 3. Ole Bøgh Larsen (elo:2188) og på 8.pladsen og sidst kom jeg med 1½ point. I år var der desværre for arrangørerne bare 3 mesterspillere blandt de 8 første og næsten halvt så mange deltagere nemlig 22, hvor der i 2015 var 40. Ole Bøgh Larsen var i år turneringsleder, så også Helsingør mangler nogle flere turneringsledere blandt sine medlemmer. Hvis Ole Bøgh Larsen havde spillet med, ville han med garanti været blevet Kronborg Turneringens vinder, så min sejr der på 6 point af 7 var på en billig baggrund.

Den første dag var der arrangeret en juniorturnering med 22 deltagere, hvor William og Valdemar Østergård samt Zeeshan deltog. William vandt gruppe 1 for juniorer med rating over 1000, mens Zeeshan blev nr. 2 med 5 af 6 i gruppe 2. Rigtig flot af dem! Arrangørerne havde sørget for store pokaler til de bedste 3 placerede, så hvis jeg savnede noget (hvilket jeg ikke gjorde), så var det en pokal til mig på en halv meter ;-)

Mine partier var måske en kende bedre end for 2 år siden, men det var nok bare mine modstandere der var dårligere denne gang. Turneringen kan varmt anbefales, så man må håbe at flere end jeg og Jonbert (der endte midt i gruppe 2) vil tage turen til Snekkersten næste år og deltage i Kronborg Turneringen. / Thore
