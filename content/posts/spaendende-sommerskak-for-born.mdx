---
title: "Spændende sommerskak for børn"
author: "admin"
date: "2012-12-12"
tags: 
  - "juniornyt"
---

![sommerskakdeltagere](/images/sommerskakdeltagere-300x200.jpg) Igen i år havde Nørrebros eneste skakklub, Skakforeningen af 1904 (AS04) arrangeret sommerskak-turnering for børn og unge. Det foregik i weekenden den 2.-3. juni i flotte rammer i klubbens lokaler i Frejasgade 14.  25 deltagere fra 6 til 17 år dystede i tre grupper, og i alle grupper var der til den sidste runde spænding om resultatet.

I mestergruppen, som er for de øvede spillere, vandt Arthur Berg på 11 år. På en delt andenplads kom Mikkel Jacobsen og Nicolai Kistrup, mens Andreas Skovgaard og Sanshiro Kraemmer delte tredjepladsen. Mikkel, Nicolai og Andreas spiller i den lokale klub AS04, mens Arthur er fra Vesterbro.

I de to basisgrupper, for de let øvede, vandt Arn Holland og Emil Skovgaard hver sin gruppe, og finaledysten mellem de to skaktalenter blev afgjort til fordel for Emil. Jens Donatzsky og Kishichiro Kraemmer blev nummer to i hver sin gruppe, hvorefter Jens vandt slutkampen. I dysten mellem de to tredjepladser vandt Silas Høyerup (på kun 6 år) over Simon Christensen. Arn, Emil, Jens og Simon spiller i AS04.

I en basisgruppe deltog fra AS04 også Patricia Petersen (7 år), som kæmpede en brav kamp uden dog at opnå topplacering. En lille begyndergruppe opnåede Jacob Braad fra Frederiksberg og Josias Elkjær fra Gentofte på en delt førsteplads. Bedst placerede pige blev Benedicte Kistrup (Frederiksberg Skoleskak), som spillede med i en basisgruppe og vandt tre af sine seks skakpartier. Et flot resultat i betragtning af, at hendes modstandere var drenge med erfaring fra mange skakturneringer.

I løbet af det seneste år har AS04 fået en del nye børn og unge som medlemmer, og klubben har i dag en af de største juniorskakafdelinger i københavnsområdet. Juniorerne træner hver torsdag kl. 18-19 i Frejasgade 14, hvor børn og unge er velkomne til at spille med.
