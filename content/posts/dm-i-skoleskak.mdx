---
title: "DM i skoleskak"
author: "admin"
date: "2017-11-29"
tags: 
  - "nyhedsarkiv"
  - "juniornyt"
---

Til det lige afholdte DM i skoleskak var der ikke så mange juniorer med fra klubben som i tidligere år. Den skrappeste deltager i sin aldersklasse er Andreas Cort Maleeva Hansen, som i den yngste gruppe (8 år og yngre) tog mesterskabet med superscoreren 8 point af 8! Stort tillykke og bare så flot af Andreas ;-). Andreas er delt Ungdoms Danmarksmester med Vitus Bondo Medhus (Evans,Vejle), men denne gang vandt Andreas det indbyrdes parti og vandt derfor DM i skoleskak! Andreas ligger også først på DSUs ratingliste med 1350, og i det hele taget vinder han i øjeblikket alle de juniorturneringer han deltager i. Det er fornøjelse at se. Hvornår rammer han en mur, der bliver hård at komme over?

Noget andet glædeligt er, at vi forhåbentligt får et nyt medlem Tunav Chand Penki, som fik 3.pladsen i samme gruppe med 5½ point. Han har en kyndig træner på European School i Valby (undertegnet) og i skak for sjov ved Henrik Andersen. Nu vil han gerne prøve at være medlem i vores klub også.

I gruppe E fik Andreas storebror Daniel Cort Hansen en 17 plads med 5 point af 8 og Zeeshan Kustagi ligeledes med 5 point af 8 en 20 plads. Flot af dem begge i en gruppe på hele 55 deltagere. Alle deltagere har som bekendt først kvalificeret sig fra kredsmesterskaber rundt om i landet, så det er juniorer, der har vist deres dygtighed.

I gruppe D havde vi også en virkelig skrap deltager med, idet Lukas Iskos fik en fin 4.plads, og da der var modgang med i Lukas korrektion kunne det nemt havde været en 2.plads vi taler om. Små ting afgør udfaldet i så stor en turnering. Godt at se at Lukas igen er på vej fremad på landsplan!

Endelig havde vi Emil Skovgård med i gruppe C, hvor han efter 3 sejre desværre tabte til den talentfulde pige Nienke van den Brink, der kom på 2. pladsen i gruppen. C-gruppens vinder Adesh Easwaralingam (Fredericia) vandt gruppen med 8/8 og det gik også ud over Emil. Det gør forhåbentlig ikke Emil alt for skuffet, for det er virkelig lidt, der skiller ham fra at komme længere frem. For et par år siden boede Emil og hans bror Andreas hos Adesh under en turnering i Fredericia, så de er nok gode venner trods resultatet her.

Alle vores juniorer fik en placering i den øverste halvdel af DM i skoleskak. Det er som et juniorhold af Bayern München spillere, hvor alle gør en flot indsats.

/ Thore
