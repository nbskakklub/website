---
title: "Jens Henrichsen, Nørrebro Skakklub (1943-1917)"
slug: "jens-henrichsen-er-afgaet-ved-doden"
author: "kimsecher"
date: "2017-08-15"
tags: 
  - "seneste-nyt"
---

Jens Henrichsen, mangeårigt medlem af AS04, senere Nørrebro Skakklub, døde den 11. august 74 år gammel. Han blev født i 1943 og voksede op sammen med sin tolv år ældre søster i Vedbæk og Holte i en familie med gode økonomiske kår.

Jens var 11 år, da han første gang stiftede bekendtskab med skak. En klassekammerat lærte ham reglerne, dog lidt forkerte. Først da Jens var 16 lærte han de rigtige regler fra en skakbog på biblioteket. Som 17-årig begyndte han i Nærum skakklub og allerede den anden klubaften vandt han et simultanparti over den senere IM og Danmarksmester Svend Hamann. Nogle år senere blev Jens klubmester i Nærum.

I 1967 var Jens med i hippiebevægelsen og venstrefløjen, og allerede året efter flyttede han i Ballonparken (militærets gamle, røde barakker) ved bydelen Islands Brygge, hvor han boede til sin død. Det var et spændende sted langt fra villavejene, hvor han var vokset op. Ballonparken startede som et område for enlige unge mænd - uden husdyr, sagde Jens. Da inspektørens datter læste til dyrlæge, blev katte tilladt - men ingen hunde og ingen kvinder. Dog var det tilladt at huse kusiner fra provinsen på besøg i København, så der var altid et væld af kusiner på besøg!

Jens tog hele cand.polit. uddannelsen undtagen specialet og desuden en eksamen i spansk, men i 1975 tog han til USA og spillede skak forskellige steder. Der var turneringer hver weekend et eller andet sted, hvilket han opsporede gennem et skakblad, han købte en gang om måneden. Et helt år opholdt han sig i USA, heraf et halvt i New York, og han kom hjem som en stærkere skakspiller og meldte sig ind i Kampklubben i 1976.

I 1980 tog Jens til Sydamerika, også denne gang for at spille skak. Han var væk i to år, levede skrabet og boede på de billigste hoteller med kakerlakker og væggelus. Hvad gør man ikke for skakken! I 1984 meldte Jens sig ind i AS04, nu Nørrebro skakklub, hvor han var resten af sit skakliv. De sidste mange år var han sæsonarbejder på De danske Pelsauktioner, og resten af året rejste han rundt i Europa og deltog i skakturneringer, Isle of Man, Gibraltar, Sevilla, Budapest, Sydtyskland, Frankrig, ja sågar Ukraine. I mange år var desuden fast gæst i Politiken Cup, hvor han deltog sidste gang i 2016.

Som mesterspiller har Jens spillet mod mange titelholdere. Han har tabt til de fleste, men dog også scoret et par remiser mod stormestre og et par gevinster mod internationale mestre. Jens har også mødt selveste Bobby Fischer, dog ikke på brættet, men under en turnering på Mallorca, hvor Fischer deltog, lykkedes det Jens at veksle et par ord med den berømte amerikaner om et igangværende parti mellem et par andre stormestre.

Jeg har kendt Jens de sidste seks-syv år. Jeg bor på Islands Brygge tæt på Ballonparken, og Jens og jeg rendte på hinanden en dag i Brugsen og aftalte, at vi ville spille et parti skak sammen. Det blev starten på en lang række private hurtigpartier, vi spillede i årene, der fulgte, med hans kære, sorte kat Kosmos som tilskuer. Vi var nogenlunde lige stærke og stod godt til hinanden, jeg mere positionelt spillende, han mere taktisk. Under vores samvær hørte jeg også med stor interesse om hans mange rejser og skakoplevelser. Desuden nød jeg godt af hans tørre humor, og efterhånden som jeg lærte ham at kende, afslørede han sig som en varm og hyggelig person. De sidste par år blev desværre ikke så gode for Jens. Han led af KOL, som langsomt blev værre og var flere gange indlagt på hospitalet. Sygdommen indskrænkede hans kræfter og hans fysiske aktionsradius og gjorde på den måde, at han ikke kunne komme ud og dyrke sit elskede spil. Han tog det tappert, men til sidst kunne kroppen ikke mere.

Jens levede et usædvanligt liv, hvor han brændte for skakken, som var hans livs kærlighed, uden hvilken tilværelsen ikke var meningsfuld. Æret være hans minde.

Søren Holm Jensen, ven

![](/images/jenshenrichsen3.jpg)

![](/images/jenshenrichsen.jpg) ![](/images/henrichsen.jpg)
