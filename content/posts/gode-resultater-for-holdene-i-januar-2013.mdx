---
title: "Gode resultater for holdene i januar 2013"
slug: "gode-resultater-for-holdene-i-januar-2013"
author: "admin"
date: "2013-01-26"
tags: 
  - "holdturneringen"
---

Skakguden Caissa tilsmilede i høj grad medlemmerne i Nørrebro Skakklub i holdturneringen!

For at tage det hele med kan man passende starte med klubbens 2 Brobizz hold i juniorholdturneringen. Begge vandt deres sidste runde i BMS, hvor 14 juniorhold var samlet, med henholdsvis 4-0 og 3½-½. **Brobizz 1** ligger inden de sidste 3 runder på en fornem 2.plads med 17 point af 24 mulige og **Brobizz 2** ligger i et stort midterfelt med 11½ p. på en øjeblikkelig 8.plads. Det er som bekendt første år, hvor vi har juniorer med i juniorholdturneringen og de gør bestemt en flot entre i det selskab! Jeg kunne skrive længe om nogle af juniorernes gode teknik og fine overblik, der får et nøk fremad fra spil til spil, men kampviljen hos Andreas Skovgaard på Brobizz 1. får alligevel prisen for det hårdest tilkæmpede point i denne rundes holdturnering. I sidste runde fik Andreas i et spændende og lige midtspil desværre spist en forgiftet bonde så hans løber gik tabt, og han var senere faktisk et tårn bagud men havde et par bønder mere. Op ad bakke kort sagt. Både Andreas og hans modstander spillede godt, men i sin begyndende tidnød gjorde Andreas´ modstander et ulovligt træk, da hans konge var i skak, og derefter flyttede han febrilsk sin konge hurtigt væk, men glemte dermed at kongen skulle dække et tårn, der stod bagved. Den tog Andreas selvfølgelig med sit eget tårn, men modstanderen havde stadig en hurtig fribonde i stillingen. Andreas forstod sikkert hurtigere end jeg, at han blev nødt til at stille sit tårn foran denne fribonde og ofre sit tårn på den, før han kunne spæne ned af brættet med sine egne fribønder understøttet af sin konge. Modstanderes konge og tårn kunne ikke stoppe deres fremmarch. Dette spændende parti var længe det sidste parti der blev spillet, og det gav i sidste ende et vigtigt point til Brobizz 1 og dermed deres anden 4-0 sejr i turneringen.

**5\. holdet** vandt overraskende for ratingtallene 4½-3½ over BMS 4. Holdet havde god hjælp af Henrik Bruun, Erik Møllmann og jeg, men holdet gjorde det bedre end forventet, også når man ser bort fra disse reservers pointhjælp. Holdet ligger på en 6.plads, men fik med sejren skabt mere luft til Øbro 4 og Posten 1 under sig.

**4.holdet** - Der var et sandt topmøde med K41s 4.hold i denne 4 runde af holdturneringen, og man må sige at holdet var meget heldig med at vinde den med 5-3. Aage Christensen fik først for lidt ud af et flot opspil og tabt desværre, men dermed var vores modgang også forbi. Jørgen Holmstrøm og holdleder Jacob Pintzlau vendte nærmest mirakuløst henholdsvis en tabt stilling og en total død remisstilling til 2 sejre. Holdet ligger på 2.pladsen, et halv point efter holdet fra K41, men med 2 matchpoint mere så det kan ikke blive en mere tæt oprykningskamp! Spillerne har som helhed vundet over 100 rating hidtil, og er klubbens bedste hold set på den led.

**3.holdet** - Vi går hurtigt videre til det næste fremragende resultat, som 3.holdet stod for. Mod Frederiksbergs 2.hold var de tiltroet et 3-5 til et 2½-5½ nederlag (forventet 2,67-5,33), men det gik lige modsat og spillerne formåede at vinde slaget med 5-3. Jeg så ikke så meget fra denne kamp på Frederiksberg, da jeg havde mit eget spil at passe på 2.holdet, men denne 5-3 sejr over de gode modstandere vil sikkert blive husket længe af dem der var med. Holdet har generelt overpræsteret i denne holdturnering, og de har vundet langt over 100 rating til deling mellem sig. Holdet ligger på en flot 3.plads i denne 1.række og på holdet sidder blandt andet Leif Jürgensen, der har flotte 4 point af 4. Sejren var stor holdpræstation, men mest fantastisk var det at Christian Strachan og Frode Greisen på 1. og 3.bræt kunne vinde over deres modstandere på 1974 og 1963 i rating. Disse 2 helte havde bare en forventet på 0,2 hver! Super præstation af dem og holdet i det hele taget!

**2.holdet -** Der hersker ikke tvivl om at 2.holdet har potentiale til oprykning fra 1.række. Holdet ligger lidt efter Odysseus 2.hold i rating, men i denne spillerunde vandt holdet særdeles meget ind på dem. Vores 2.hold formåede at vinde 5½-2½ over Frederiksbergs 3.hold, hvilket gør at holdet ligger på en delt 1.plads med Seksløberen og Odysseus 2 (vi har dog flest matchpoint). Den værste konkurrent til oprykningen er sikkert stadig Odysseus, selvom de i denne runde fik et katastrofalt 3½-4½ nederlag til et hold 2.holdet tidligere slog med 6½-1½. Vores sejr over Frederiksberg blev grundlagt efter 2 overbevisende sejre af Morten Ree og Thomas Kallenback. Deres sejre gav måske det rygstød, der betød at både jeg og vores top motiverede nye medlem Henrik Emil Bruun på 1.bræt kunne vinde nogle mere usikre partier. Jeg vurderer at 2.holdet har de nemmeste kampe forude af førerholdene, men det hele afgøres først i sidste runde, hvor holdet skal spille en knald eller fald kamp mod Odysseus.

**1.holdet** - Spillet er ikke slut før 1.holdet får sunget deres sejrssang ;-) og her må jeg sige at specielt denne 5½-2½ sejr var den mest fortjente af dem jeg har overværet. Jeg var kun nervøs over sejrens størrelse for ret hurtigt vandt vi de 4 første brætter, og blandt de sejre var Hvenekildes og Casper Olsens sejre bare overlegne. Thomas Kirknel fik i mine øjne en uklar, men åbenbart meget chancerig stilling ud af åbningen, for pludselig stod flere af hans modstanders officerer i slag. Endelig fik Bent Vestergaard et fordelagtigt slutspil, som han meget flot og overlegent tog et point hjem med. En virkelig flot gevinstførelse fra Bents side, som ifølge velunderrettet kilde (=Thomas), også en skakcomputer vil godkende. Holdets sidste af de 5 sejre var helt i hjemmepublikummets smag! Jonel Balnozan spillede mere eller mindre sin modstander ned, men hvordan kunne han bryde igennem, når han bare havde 3-4 minutter igen? Det er lidt svært at beskrive hvor sikkert Jonel regnede det ud, for selv jeg og andre tilskuere troede det var en slem fejl at han byttede tårne på a8, så hans egen springer kom til at stå helt nede det hjørne. En springer mod en løber i en åben stilling kunne vel ikke holdes? Men nej vores frygt var helt ubegrundet! Jonel med de hvide brikker, havde set at det faktisk var hvid der havde gevinstmulighederne pga. en dækket fribonde på den ene fløj og 2 farlig bønder på b6 og c5, mod sorte bønder på b7 og c6 på den anden fløj, og skulle det vise sig en mindre farlig sort isoleret fribonde. Løberen skulle i længden stille sig passivt ned på c8 for at dække bonden på b7 mod springerens trussel om at slå den. Derefter kunne Jonel spise sorts fribonde og endda uden videre spadsere uhindret ned mod løberen på c8 og vinde den eller b7-bonden. En fabelagtig flot finish af Jonel, som vores efteranalyser vel og mærke ikke fandt et sort modsvar mod. Forhåbentlig finder denne perle fra Jonel vej til vores klubblad. Den er ultra flot fundet med begrænset betænkningstid. Med ”Jonels perle” afsluttes denne beretning om hvordan klubben vandt alle deres holdkampe i den 4.runde af holdturneringen! Hvem kan vinde alt? og mit svar er: Alle hold i Nørrebro Skakklub efter nytår !

/Thore
